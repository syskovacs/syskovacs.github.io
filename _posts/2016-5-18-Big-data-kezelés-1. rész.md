---
layout: post
title: Big data kezelés - 1.rész
---

A Big data napjaink egyik meghatározó fogalmává, a fejlődés iránymutatójává vált. A cégek, a magánszektor és az egyéni felhasználók által előállított hatalmas adatmennyiséget nevezzük big data-nak. Ez általában strukturálatlan adatot jelent, ami kielemezve piaci előnyökhöz juttathatja annak birtoklóját. Az élet minden területén tapasztalható digitalizáció több exabitnyi információt eredményez. Sokszor nehéz lehet megítélni mi az a mennyiség, amire már alkalmazható a Big data kifejezés, hiszen ez felhasználási területenként változó.

Ha egy xls fájlról beszélünk, akkor 1 millió sor felett, ha memória alapú feldolgozó eszközről, akkor a memória tipikus mérete, 8 GB, ha adatbázis, akkor 50-100 GB, ha a diszket jól használó hatékony programok olvasatában nézzük, akkor 1 TB. Ennél kisebb adatmennyiség azért nem számíthat Big data-nak, mert egy felhőszolgáltatással azok a mennyiségek még nagyon jól kezelhetőek.
Az elemzésnél ki kell térni a mintaelemzésre, a kapcsolatok felismerésére és a modell-előrejelzések összeállítására, amelyek előrevetíthetik a piac jövőbeni állapotát, következtetni engedhetnek a vásárlók, ügyfelek jövőbeni terveire. Az egészségügyi felhasználási terület is kibontakozás alatt áll, mérések eredményei alapján szeretnék prognosztizálni a potenciálisan szükséges egészségügyi beavatkozásokat. A szenzorok által összegyűjtött hatalmas adatmennyiségen folytatott aggregációk után egész életünket megkönnyítő, ugyanakkor megváltoztató adattömegeket kaphatunk.
A tudatos üzleti döntésekhez elengedhetetlen a piaci helyzet gyors és folyamatos megismerésének lehetősége. Az esetleges piaci változásokhoz a lehető leggyorsabban kell tudni alkalmazkodni, az esetleges bevételcsökkenések okát minél gyorsabban eliminálni kell. Látható tehát, hogy míg informatikai szemszögből a Big data számtalan új technika bevezetését kívánja, kihívásokat tartogat, addig gazdasági szempontból a működés egy alapvető feltétele. Másfelől a rendszerek által nyújtott előrejelzések segíthetnek enyhíteni a katasztrófák veszteségeit. A Big Datával azonban hatékonyabban elemezhetőek a műholdas felvételek és légköri adatok, amelyekből következtetni lehet például a következő földrengés helyére. Hasonló módon az egészségügyi adatgyűjtésekkel előre látható egyes betegségek kialakulásának valószínűsége, így már ideje korán megtehetőek a prevenciós lépések.

Számtalan olyan rendszer jelent meg, ami hatékonyan képes kezelni nagy adathalmazokat, konkrét iparág épült erre mostanra. A megoldások közül mégis a Hadoop open source rendszer terjedt el és vált világszinten ismertté. A Hadoop kiemelkedő jelentősége és elterjedtsége annak köszönhető, hogy már a kezdetektől fogva vállalatok sokasága állt mögé és kapcsolódott be a fejlesztésbe akár saját modulok fejlesztésével. Mindemellett a közösségi fejlesztésű, beépített modulok is nagyon jó hatással vannak népszerűségére, hiszen ezek már jó pár célterületen használhatóvá teszik, akár mint alaprendszert is. A grafikus felhasználói interfésszel ellátott disztribúciók megjelenése után, úgy mint Cloudera vagy Hortonworks kiadások, már egyértelművé vált a Hadoop vezető szerepe.
